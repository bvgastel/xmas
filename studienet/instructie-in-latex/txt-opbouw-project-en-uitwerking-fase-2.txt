Fase 2 Taakverdeling & planning
Inhoud
    Doelstelling
    In deze fase voert u overleg met uw teamleden, de opdrachtgever en de begeleider over de manier waarop u het project gaat aanpakken. U wordt het eens over de taakverdeling, eventuele onduidelijkheden in de opdracht zijn weggenomen en u legt vast hoe u de uitvoering aan gaat pakken.
    De legt zowel de keuzen die u in dit stadium kunt maken vast maar maakt expliciet aan voor welke aspecten u in de vervolgfasen nog keuzen zult moeten maken.
    U gaat na waar precies de problemen zitten, legt op hoofdniveau de requirements vast en de aanpak die u zult doorlopen. U denkt het project procedureel door maar vooral ook inhoudelijk en gaat na waar u de grootste uitdagingen verwacht aan te treffen. U beschrijft de globale architectuur en de toolalternatieven. 
    Stappen
        U spreekt af met uw teamleden hoe vaak, en op welke manier, u met elkaar overlegt. Het is uiteraard aan te bevelen daar een vaste afspraak voor te maken.
        U spreekt af met uw begeleider hoe vaak u hem of haar voor de bijeenkomsten uitnodigt. Een handige manier is om bijvoorbeeld wekelijks teamoverleg te hebben, en daarbij maandelijks te begeleider uit te nodigen.
        U stelt een onderlinge taakverdeling op. Daarbij is het van belang dat u niet uitsluitend werkzaamheden kiest waarmee al ruim ervaring opgedaan heeft, maar juist ook taken kiest waarbinnen u één of twee competenties kunt ontwikkelen. U legt de definitieve competentiekeuze vast en relateert deze aan uw taken in het project.
        U bespreekt onderling of er onduidelijkheden in de opdracht zijn. Op dit moment kunt u nog niet de requirements in detail vast gaan leggen: dat gebeurt in fase 3. Wel kunt u op dit moment bekijken of u voldoende informatie heeft om in fase 3 aan de slag te gaan met domeinanalyse, bestuderen van relevante tools en technieken, en het helder krijgen van requirements.
        U bespreekt onderling hoe u te werk zult gaan. Daarbij is van belang welke ontwikkelmethode u zult gaan gebruiken. Voor een klein team met een opdracht met veel onbekenden ligt een agile/iterative aanpak voor de hand, maar daarvoor is instemming van de opdrachtgever nodig.
        U bespreekt met de opdrachtgever (meestal per e-mail) de onduidelijkheden in de opdracht, en de rol die de opdrachtgever tijdens het project zal spelen.
        U gaat met de opdrachtgever na of deze een prototype wil of een (volledig) operationeel systeem dat door eindgebruikers gebruikt kan worden.
        U legt alle genomen beslissingen vast in een projectplan (u kunt daarbij gebruikmaken van het boek Praktisch Projectmanagement 1 dat u bij inschrijving heeft ontvangen) en in een overeenkomst met de opdrachtgever. In het projectplan legt u de context van het project vast, het probleem dat u gaat oplossen of een kans die u gaat creëren middels dit project alsmede de doelstelling van het project. Ook legt u de uitgangspunten en randvoorwaarden vast.
        In het projectplan kunt u op dit moment nog niet exact vaststellen wat u gaat opleveren, omdat u pas in de volgende fase de requirements helder kunt krijgen. U zult ook de tijdsplanning en de ontwikkelaanpak slechts globaal kunnen beschrijven.
        U legt in een algemeen architectuurplaatje de context van het beoogd informatiesysteem vast.
    Teneinde het ABI project planmatig en tijdig af te kunnen ronden bevelen wij u sterk aan de ontwikkelmethode te kiezen die beschreven staat onder het kopje Ontwikkelmethode.
    Onderdelen mijlpaalproduct
    Het mijlpaalproduct voor fase 2 omvat de volgende onderdelen:
        de achtergronden van het project, de opdracht en het beoogde resultaat (het ambitieniveau)
        de planning van de activiteiten (de opdeling in fasen) met hun mijlpalen
        de inzet van de teamleden en hun rollen en de te gebruiken hulpmiddelen
        het test- en documentatieplan
        de benodigde hulpmiddelen
        de projectrisico’s en mogelijke maatregelen voor risicoreductie
        de maatregelen voor kwaliteitsbewaking (op product en proces!)
        de voorlopige keuze van het onderwerp dat elk teamlid specifiek zal onderzoeken in de fase 3a: domein & technieken
            een korte afbakening van het probleem
            de specifieke onderzoeksvraag die via het domeinonderzoek beantwoord dient te worden
        de manier waarop u kennis wilt vergaren over de onderzoekcontext en hoe u deze kennis zult documenteren
        de manier van communiceren (binnen het project en met de opdrachtgever)
        een globale architectuurschets van de belangrijkste componenten van het te ontwikkelen systeem in zijn omgeving
        een lijst met relevante begrippen
        de overeenkomst met de opdrachtgever.
    Rol begeleider
    De begeleider zal feedback geven op de aanpak die u voorstelt voor het project. 
    Indien daar aanleiding toe is zal de begeleider ook aangeven dat u nog stukken theorie dient te bestuderen rond competenties die mogelijk nog onvoldoende ontwikkeld zijn. Voorbeelden van competenties waaraan in ABI op basis van een individuele beoordeling extra aandacht besteed kan worden zijn: plan opstellen, presenteren, samenwerken, schrijven of literatuur zoeken.
    U stuurt maandelijks een kort overzicht op van de voortgang. Het is aan te bevelen om maandelijks overleg met de begeleider te plannen, en het voortgangsoverzicht kort daarvoor op te sturen.
    U stuurt een conceptversie van het mijlpaalproduct op naar uw begeleider. De begeleider geeft commentaar, en u kunt eventueel aan de hand daarvan wijzigingen aanbrengen en stuurt de definitieve versie voor beoordeling naar de begeleider. 
    Ontwikkelmethode
    Bij de uitvoering van de projectactiviteiten in ABI hanteert u in het algemeen een iteratieve aanpak. Een dergelijke aanpak voor uw project sluit veelal goed aan bij het proces binnen het onderzoeksproject waar het ABI-project uit afgeleid is.
    U volgt bij voorkeur de iteratieve aanpak zoals beschreven in het boek Applying UML and patterns: het Unified Process (UP) waarbij tevens het time-boxing principe toegepast wordt: wanneer de tijd verstreken is wordt een cyclus gestopt en eventuele tekortkomingen worden in de volgende stap van de cyclus meegenomen.
    Volgens deze methode ontwikkelt u het eindproduct zowel iteratief als incrementeel. In elke iteratie doorloopt u alle ontwikkelfasen en u bouwt zodoende in en aantal stappen het volledige systeem (meestal een prototype).
    Gezien de doorlooptijd van ABI en de omvang van de werkzaamheden ligt een cyclus van 3-4 weken voor elke iteratie voor de hand en u kunt dus uitgaan van ongeveer 4-6 iteratiestappen.
    In elke iteratie doorloopt u de volgende stappen:
        vastleggen van de requirements
        het maken van een ontwerp
        het implementeren en documenteren van de (deel)producten
        het uitvoeren van de tests (eventueel samen met de opdrachtgever)
        het documenteren van de producten en het proces van deze iteratie.
    De stappen kunnen indien nodig ook weer iteratief uitgevoerd worden. Bv. zou binnen een iteratie in een wekelijkse of 2-wekelijkse cyclus het ontwerp aangevuld kunnen worden en deelproducten ontwikkeld, gedocumenteerd en getest kunnen worden.
    Per stap kunnen modellen geactualiseerd worden zoals: domeinmodellen, use-case modellen, een glossary, ontwerpmodellen, een softwaremodellen, datamodellen, testmodellen etc.
    Vanuit het gedachtegoed rond Agile-ontwikkeling kunnen additionele werkwijzen toegevoegd worden die wat verder gaan dan UP. Het maken van user stories aan het begin van een cyclus is een voorbeeld hiervan en het bijhouden van de ontwikkeling van de functionaliteit in de vorm van een backlog een ander. Ook het samenwerken aan een product in teams dient men explicieter vorm te geven dan bij gangbare methoden. In het proces speelt ook een belangrijke rol dat ervoor gezorgd wordt dat de software van de verschillende cycli niet desintegreert maar via continuous integration er steeds aan een consistent product gewerkt wordt. Zie ook The Scrum Papers: Nuts, Bolts, and Origins of an Agile Process en de mini-cursus projectmanagement.
    Projectaanpak
    Uitgaande van de ontwikkelmethode legt u in de projectaanpak vast op welke manier u het project wilt sturen. Het boek Praktisch projectmanagement biedt voldoende informatie over het proces en de benodigde producten waarmee u de projectaanpak kunt bepalen en documenteren.
    In ABI kunt zich beperken tot het maken van een planning van de activiteiten, de middelen (m.n. natuurlijk de inzet van uw team) en de mijlpalen. Een financiële planning zal in het algemeen niet nodig zijn.
    Informatie over ontwikkelmethoden en projectaanpak
    Informatie over ontwikkelmethoden
    larman, Applying UML and Patterns, an introduction to object-oriented analysis and design and iterative development. 
        Dit boek wordt o.a. gebruikt in de cursus Objectgeoriënteerd analyseren en ontwerpen. In het boek staat een iteratieve ontwikkelmethode centraal voor het ontwikkelen van software systemen: Unified Process (UP).
    37signals, Getting Real
        Een on-line boek over een methode voor het ontwikkelen van webapplicaties. Volgens de auteurs: "Getting Real is a smaller, faster, better way to build software".
    Kim Man Lui, Software development rythms
        Een overzicht van ontwikkelmethoden.
    Bronnen over de projectaanpak
    Gevers, Praktisch projectmanagement 1
         Praktisch projectmanagement 1 (dit boek wordt u toegezonden tijdens de inschrijving) 
        Wanneer u in uw dagelijkse praktijk nog weinig ervaring hebben met het aansturen van een project en zeker wanneer u nog nooit in een formeel project gewerkt hebt, is dit boek een beknopte waardevolle introductie in het definiëren en aansturen van een project.
        'Praktisch projectmanagement' volgt de logische lijn van een project: van de voorbereiding tot en met de projectafsluiting. Het geeft antwoord op vragen als:
            Wat zijn nu precies projecten?
            Hoe bereid ik een project voor?
            Op welke wijze kan ik mijn project faseren?
            Wat is het nut van een project start-up?
            Hoe geef ik leiding aan het projectteam?
            Hoe beheers ik een project?
            Hoe sluit ik een project op de juiste wijze af?
    Buehring, Managing small projects
        Een kort artikel met simpele en duidelijke aanwijzingen voor projectmanagement bij kleine teams.
         
    Beoordelingscriteria
     
    Plan opstellen
    Eisen 	
    Criteria
    Leidraad voor het project
    	
    Het plan van aanpak biedt een houvast  voor de activiteiten tijdens de uitvoering van het project.
    Uitgangssituatie
    	
    U geeft in het plan aan wat de uitgangssituatie is voor het project. U beschrijft in welke context bij de opdrachtgever het project geplaatst kan worden, bv. in termen van organisatie, infrastructuur, standaarden, tijdsaspecten. cultuur.
    Randvoorwaarden
    	
    U beschrijft de specifieke kaders voor het project die de opdrachtgever meegegeven heeft.
    Resultaten
    	
    U beschrijft de producten die u op zult leveren.
    Aanpak
    	
        U geeft aan welke ontwikkelmethode u gaat gebruiken, en wat de argumenten voor die methode zijn.
        U geeft aan welke activiteiten er nodig zijn om die methode te volgen, in welke volgorde deze uitgevoerd worden en wie in welke rol daarbij betrokken is.
        U geeft aan hoe en op welke tijdstippen en met wie er overleg plaatsvindt.
    Risico's
    	
    U geeft aan welke risico's u verwacht, hoe groot u de kans op deze risico's inschat en welke maatregelen u voorziet wanneer een risico zich voordoet.
    Verslaglegging
    	
    Het mijlpaalproduct heeft een duidelijke structuur en bevat de elementen zoals beschreven in de instructie.
    Samenwerken     
    Eisen 	
    Criteria
    Taakverdeling
    	
        De werkzaamheden zijn evenwichtig verdeeld over de teamleden, in zwaarte en tijd.
        Voor elk teamlid geldt dat de taken deels bestaan uit taken die overeenkomen met de ervaring, en deels nieuw zijn. Basis daarvoor zijn de geformuleerde competenties.
